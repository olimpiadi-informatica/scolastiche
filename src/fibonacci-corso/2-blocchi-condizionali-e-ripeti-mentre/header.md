# Corso di Programmazione a Blocchi

## Lezione 2 - Blocchi Condizionali e Ripeti Mentre

Bentornato nel corso di programmazione a blocchi per la preparazione ai Giochi di Fibonacci!

Questa è la seconda lezione, in cui ti faremo vedere:

- i blocchi di tipo "logica";
- il blocco "ripeti mentre/fino a che".

Se non l'avessi ancora fatto, ti invitiamo a completare la prima lezione prima di iniziare questa (anche se pensi di conoscere già quegli argomenti!).

## Punteggio e struttura delle lezioni

Le lezioni di questo corso contengono alcuni problemi di programmazione a blocchi, da risolvere in al massimo _4 giorni_. Appena avrai finito di lavorarci, potrai cliccare su "Termina" per vedere subito un riepilogo del punteggio che hai ottenuto, e le soluzioni spiegate di tutti i problemi! Se anche non lo farai, la lezione verrà terminata automaticamente dopo 4 giorni. Potrai comunque ricominciare la lezione quante volte vuoi, cliccando sul tasto "Ricomincia" (freccia curva che torna indietro).

I problemi richiedono di scrivere un **singolo** programma a blocchi, che viene valutato **contemporaneamente** su più livelli.
Quindi attenzione che non puoi scrivere programmi diversi per i diversi livelli, ma uno solo!
Per ciascun livello correttamente risolto di ciascun problema, otterrai _5 punti_.
